---
label:
title: 5 | Un’estate a Capri
subtitle:
weight: 35
type: page
image:
---

{{< q-figure id="3-foto" class="is-full-width" >}}

Nel luglio del 1930, a Capri presso Alfredo Casella, Nino Rota compone *Ippolito gioca*, limpida e luminosa pagina pianistica con la quale condivide con i colleghi Mario Castelnuovo-Tedesco, Virgilio Mortari, Mario Pilati e Antonio Veretti un *Omaggio a Ildebrando Pizzetti* in occasione del cinquantesimo compleanno del musicista, che ricorre il 20 settembre dello stesso anno. I cinque brani – *Cantico augurale* di Pilati, *Intermezzo* di Mortari, *Passacaglia* di Veretti, *Ippolito gioca*, che Rota dedica al figlio di Pizzetti, Ippolito, e *Fantasia e Fuga* di Castelnuovo-Tedesco – vengono consegnati a Pizzetti in forma manoscritta nell’impossibilità che Ricordi ne realizzi in tempo la pubblicazione, prevista sia in forma di album sia separatamente per ognuno di essi e annunciata dall’editore come “novità” nel numero di febbraio 1931 nella sua rivista «Musica d’oggi».[^1] Per il giovane Rota, che a diciotto anni annovera già nel catalogo Ricordi quattro liriche per voce e pianoforte, si tratta della prima pubblicazione di un lavoro pianistico, per la quale, si apprende dai copialettere aziendali conservati nell’Archivio Storico Ricordi, riceve un premio di 400 lire oltre al 10% del prezzo di marca (Lire 6) per ogni copia del pezzo staccato venduta. L’*Omaggio a Ildebrando Pizzetti* riceve la sua prima esecuzione il 19 maggio 1931 a Milano nella prestigiosa cornice del Circolo “Il Convegno” [(fig. 14)](#3-programma), dove l’eccellente interprete Guido Agosti replica *Ippolito gioca* su richiesta del folto pubblico presente. Ai positivi commenti sul concerto che il giorno seguente appaiono su due quotidiani milanesi, «L’Ambrosiano» e «La Sera» [(fig. 15)](#3-recensioni), fa eco l’apprezzamento espresso nel quarto e ultimo numero del 1931 della «Rivista Musicale Italiana» da Giorgio Federico Ghedini, che nel riferirsi a *Ippolito gioca* loda il “carattere infantile e fresco che spira da questo breve pezzo, pieno di gusto e di equilibrio”.

{{< q-figure id="3-programma" >}}

{{< q-figure id="3-recensioni" >}}

<br>
<br>
<br>

{{< q-class "backmatter">}}
## Esplora il Fondo Nino Rota
{{< /q-class >}}

{{< q-class "footnotes">}}
[☞ Lettera di Guido Agosti a Ernesta Rota Rinaldi, Siena, 20 agosto 1947](https://archivi.cini.it/istitutomusica/detail/IT-MUS-ST0009-003218/guido-agosti-ernesta-rota-rinaldi.html?currentNumber=2&jsonVal=%7B%22jsonVal%22%3A%7B%22fieldDate%22%3A%22dataNormal%22%2C%22_perPage%22%3A21%2C%22accountName_string%22%3A%5B%22istitutomusica%22%5D%2C%22archiveName_string%22%3A%5B%22istitutomusicaxDamsHist009%22%5D%2C%22personeHist_search%22%3A%5B%22Agosti%2C+Guido%22%5D%7D%7D&startPage=)
{{< /q-class >}}

<br>
<br>

{{< q-class "backmatter">}}
## Ascolta
{{< /q-class >}}

{{< q-class "footnotes">}}
[☞ *Ippolito gioca*. Angela Annese, pianoforte.](https://www.youtube.com/watch?v=oRKUYrt-EcI&feature=youtu.be)
{{< /q-class >}}

<br>
<br>

{{< q-class "backmatter">}}
## Note
{{< /q-class >}}

[^1]: Scrive Castelnuovo-Tedesco a Pizzetti: "Carissimo Maestro, (…) È destino ch’io debba cominciare quest’estate le mie lettere con qualche citazione delle Sue opere: questa volta, come vedrà, la citazione è di Veretti; e spero che, in nome di questa, vorrà perdonarci a tutti il nostro “peccato collettivo”. La prima idea di questo “omaggio” venne a Pilati, che me la comunicò questa primavera: io l’accolsi con entusiasmo, e dalla nostra congiura nacque il misfatto… Avremmo voluto veramente offrirle i nostri “omaggi” in una pubblicazione collettiva, che Casa Ricordi avrebbe dovuto approntare per il 20 settembre; ma, per gl’inevitabili ritardi editoriali, il fascicolo non sarà pronto che più tardi; e allora Le mandiamo intanto, per la data fatidica, i nostri non-preziosi autografi. A me, nella mia qualità di “decano” fra i suoi allievi, è toccato l’incarico d’inviarle il plico: dovrei anche trasmetterle i nostri voti più affettuosi; ma come fare ad esprimerle l’affetto e la devozione di noi tutti? Le dico il mio, che Ella sa sincero e di lunga data, e spero di essere buon interprete anche degli altri colleghi, che del resto Le scriveranno per proprio conto. Non giudichi la musica, ma apprezzi la buona intenzione: spero ad ogni modo che non Le sarà sgradito il nostro desiderio di riunirci spiritualmente intorno a Lei nel Suo cinquantesimo compleanno: i Suoi cinquanta anni, così fecondi di bene e di lavoro, non devono pesarle; e noi gliene auguriamo di tutto cuore altri cinquanta di vita felice in mezzo ai Suoi cari, e ricchi ancora di tante opere belle." Lettera di Mario Castelnuovo-Tedesco a Ildebrando Pizzetti, Usigliano di Lari, 17 settembre 1930. Roma, Istituto della Enciclopedia Italiana, Archivio Ildebrando Pizzetti.
