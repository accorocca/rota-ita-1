---
label:
title: 6 | Gli anni Trenta e Quaranta
subtitle:
weight: 40
type: page
image:
---

Tra la fine della seconda guerra mondiale e i primi anni del secondo dopoguerra Rota riserva al pianoforte un’attenzione nuova, sia come compositore sia come interprete. Accanto a una versione per pianoforte della *Toccata* che, preceduta da una *Sarabanda*, viene infine destinata all’arpa, a una *Fantasia* per pianoforte, della quale rimane un abbozzo, e a un *Valzer* dedicato, a Bari il 12 luglio 1945, “alla gentile Signora Giovanna Albano sottomano per omaggio cordiale di Nino Rota”, tra la fine del 1944 e l’inizio del 1945 il musicista compone una *Fantasia* per pianoforte, destinata a restare a lungo non eseguita né edita [(fig. 16-17)](#4-ms-fantasia).

{{< q-figure-group id="4-ms-fantasia, 4-ms-fantasia-2" grid=2 >}}

Assai più ardua è la gestazione delle *Variazioni e Fuga nei dodici toni sul nome di Bach*, testimoniata da rapidi ma eloquenti accenni in due lettere di Nino a sua madre Ernesta conservate in copia nel Fondo Nino Rota presso la Fondazione Cini a Venezia:
>Il Fugone, senza la tua ispirazione, è rimasto fermo, anzi non l’avevo nemmeno tirato fuori dalla valigia. Oggi invece l’ho ripreso, e mi sembra si riavvii. Spero di concluderlo una buona volta. Ma il pianino di qui non è adatto per questo genere di composizione!” (Torre a mare, 11 gennaio 1950.)*[^1]*
<br>
<br>
Credo di essere sulla via del compimento delle ormai stantie variazioni. Intanto mi è venuto un brillante dubbio: che staranno meglio per due pianoforti che per uno. Comunque, la versione per un pianoforte c’è già. Certo che è difficilissima.” (Bari, 20 febbraio 1951.)*[^2]*


{{< q-figure id="4-prog" class="is-pulled-left" >}}

Il brano, forse il più complesso nel catalogo pianistico rotiano, che l’autore annuncia alla cugina Titina di aver terminato in una lettera del 9 febbraio 1951 - “(dicembre 1950)” è l’indicazione con cui si chiude il manoscritto redatto in bella copia -, dovrà attendere alcuni anni prima di un’esecuzione italiana, compiuta da Rita Wolfensberger l’11 settembre 1957 all’Accademia Chigiana di Siena nel concerto finale del Corso di perfezionamento di pianoforte tenuto da Guido Agosti, amico ed estimatore di Rota sin gli anni giovanili [(fig. 18)](#4-prog). Così Mario Castelnuovo-Tedesco riporta in una lettera al “carissimo Ninetto”, conservata in copia nel Fondo Nino Rota a Venezia, l’apprezzamento espresso al proposito dall’illustre pianista:

>Guido Agosti, che è venuto qui a trovarmi, mi ha parlato di un tuo bellissimo pezzo per pianoforte. Ed io volevo dirti che, sere fa, andai a vedere “Domenica della buona gente”: arrivai che il film era già cominciato. Ma… capii subito che la musica era tua, tanto era preziosa e ben fatta!*[^3]*

Un apprezzamento profondamente meditato da parte di Agosti, che in seguito scriverà:

>La musica pianistica di Nino Rota è una purissima fonte. In essa si fondono virtù molteplici: la spontaneità, la trasparenza cristallina, l’equilibrio infallibile di ogni elemento compositivo. Non s’incontreranno mai forzature retoriche, mai violenza, pesantezza, opacità, ma si ammira la tersa limpidezza di ogni particolare. Nino Rota possedeva, non come una faticata conquista ma come un dono, un senso innato, quasi ellenico, della forma, e il misterioso spirito dello stile. In un’epoca di strenue ricerche, per non dire accanite, egli operò nella sua vita con la sostanza che gli nasceva nell’inconscio e si perpetuava con la virtù della sincerità. In un diverso orizzonte, e con altra materia, Nino Rota avrebbe potuto dire come Stravinsky, ma era troppo modesto per dirlo, «Io non cerco, ma trovo». Il suo capolavoro pianistico «Variazioni e Fuga nei dodici toni sul nome di Bach» mi sembra essere anche la sua opera più ampia per il pianoforte solo. In essa rivela pienamente una tecnica compositiva e una conoscenza dello strumento e della tastiera (suonava egli stesso il pianoforte con estrema facilità), paragonabili per la stupenda intuizione delle diverse sonorità e per l’equilibrio del linguaggio a quella di Chopin e di Ravel. Come in Chopin e in Ravel, non v’è una nota di troppo, la preziosità non diventa vizio.*[^4]*

{{< q-figure-group id="4-mandelli-1, 4-mandelli-2" grid=2 >}}

<br>
<br>
<br>

{{< q-class "backmatter">}}
## Esplora il Fondo Nino Rota
{{< /q-class >}}

{{< q-class "footnotes">}}
Le *Variazioni e Fuga nei dodici toni sul nome di Bach* vengono pubblicate nel 1972 dall’editore Carisch. Un approdo cui forse non è estraneo l’invito a proporre pagine musicali inedite che, tra il 1969 e il 1970 Guido Farina, allora ‘consigliere’ della casa editrice milanese, rivolge allo stimato amico e collega.
[☞ Corrispondenza di Guido Farina a Nino Rota](https://archivi.cini.it/istitutomusica/search/result.html?query=&jsonVal=%7B%22jsonVal%22%3A%7B%22fieldDate%22%3A%22dataNormal%22%2C%22_perPage%22%3A21%2C%22accountName_string%22%3A%5B%22istitutomusica%22%5D%2C%22personeHist_search%22%3A%5B%22Farina%2C+Guido%22%5D%7D%7D&titoloHist_search=&authoTitleHist_search=&personeHist_search=&entiHist_search=&startDate=&endDate=&archiveName_string=%22istitutomusicaxDamsHist009%22&activeFilter=archiveName_string)

[☞ Un articolo della pianista Rita Wolfensberger in occasione della prima esecuzione delle *Variazioni e Fuga nei dodici toni sul nome di Bach* (07 gennaio 1955)](https://archivi.cini.it/istitutomusica/detail/IT-MUS-ST0009-002231/eine-urauffuhrung-schaffhausen.html?currentNumber=0&jsonVal=%7B%22jsonVal%22%3A%7B%22query%22%3A%5B%22*%3A*%22%2C%22Wolfensberger%22%5D%2C%22fieldDate%22%3A%22dataNormal%22%2C%22_perPage%22%3A21%2C%22accountName_string%22%3A%5B%22istitutomusica%22%5D%7D%7D&startPage=)

[☞ Recensioni ai concerti di Licia Mancini con le *Variazioni e Fuga nei dodici toni sul nome di Bach* (1959-1961).](https://archivi.cini.it/istitutomusica/search/result.html?query=&jsonVal=%7B%22jsonVal%22%3A%7B%22fieldDate%22%3A%22dataNormal%22%2C%22_perPage%22%3A21%2C%22accountName_string%22%3A%5B%22istitutomusica%22%5D%2C%22archiveName_string%22%3A%5B%22%5C%22istitutomusicaxDamsHist009%5C%22%22%5D%2C%22authoTitleHist_search%22%3A%5B%22Variazioni+e+fuga+nei+12+toni+sul+nome+di+Bach+%2F+Rota%2C+Nino%22%5D%7D%7D&activeFilter=archiveName_string&titoloHist_search=&authoTitleHist_search=&personeHist_search=&entiHist_search=&startDate=&endDate=&typeHist_autocomplete=%22ritaglio+di+quotidiano%22&activeFilter=typeHist_autocomplete)
{{< /q-class >}}

<br>
<br>

{{< q-class "backmatter">}}
## Note
{{< /q-class >}}

[^1]: Lettera di Nino Rota a Ernesta Rota Rinaldi, Torre a Mare, 11 gennaio 1950. Venezia, Fondazione Giorgio Cini, Fondo Nino Rota.
[^2]: Lettera di Nino Rota a Ernesta Rota Rinaldi, Bari, 20 febbraio 1951. Venezia, Fondazione Giorgio Cini, Fondo Nino Rota.
[^3]: Lettera di Mario Castelnuovo-Tedesco a Nino Rota, Firenze, 31 agosto 1954. Venezia, Fondazione Giorgio Cini, Fondo Nino Rota.
[^4]: Guido Agosti, *Nota sulle «Variazioni e Fuga nei dodici toni sul nome di Bach»*, in *Omaggio a Nino Rota*, a cura di Pier Marco De Santi, Comune di Pistoia, 1981.
